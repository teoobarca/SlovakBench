{
  "contexts": [
    {
      "id": "ukazka_1",
      "text": "Ukážka 1\nAk beháte s hudbou, pohyb je efektívnejší a zrejme ste aj rýchlejší,\nnaznačuje nový výskum\n(upravené)\n\n  Nová štúdia o behu naznačuje, že čím viac sa pri pohybe sústredíme na to, ako ho vykonávame,\ntým je pre nás namáhavejší. Len čo však nájdeme určité rozptýlenie, vynaložené úsilie bude\npre naše telo menej náročné – subjektívne aj objektívne. Tvrdia to vedci z Iránu a z USA, ktorí\n__pracovali__ so skupinou 27 žien. Každá z _____ absolvovala na bežeckom páse štyri behy,\nzakaždým so sústredením sa na niečo iné.\n\n  Pri zameraní sa na vlastný pohyb účastníčky výskumu pociťovali vyššiu námahu aj únavu.\nKeď pri rovnakom behu sledovali video, unavili sa menej. Nešlo však len o subjektívny pocit.\nNižšia únava sa priaznivo odzrkadlila aj na ukazovateľoch, ktoré počas behu mapovali\nstav organizmu. Napríklad na nižších hodnotách laktátu či efektívnejšej spotrebe kyslíka.\n\n  Závery výskumu sú v protiklade s tým, čo tréneri často odporúčajú začínajúcim bežcom.\nKážu im, aby sa sústredili na správne dýchanie, vnímali údery srdca a kontrolovali prácu\nnôh. Zdá sa však, že to môže byť kontraproduktívne.\n\n  **Štúdia by mohla byť aj podporným dôkazom pre takzvanú hypotézu obmedzenej akcie.\nIde o teóriu, ktorá naznačuje, že v prípade, ak naše telo vykonáva naučený pohyb podvedome,\nje pri tejto činnosti efektívnejšie, ako keď telo vedome kontrolujeme.**\n\nPeter Kováč, 16. 11. 2021, dennikn.sk"
    },
    {
      "id": "ukazka_2",
      "text": "Ukážka 2\n– Drak sa vracia\n(úryvok, upravené)\n\n[…]\n\n  Dnes vedela, za toľký čas rozležalo sa jej to v hlave, že on jej vlastne nikdy nepatril, pretože\nnepatril nikomu. Bol vždy sám. Sám proti všetkým, proti nej i proti sebe samému. Ak si niekto\nmohol robiť nárok na neho, mohol to byť len sám belzebub, vládca pekiel. Len on sám bol\nsvedkom všetkých tých skutkov a myšlienok, čo privodili nešťastie na celú dedinu.\n\n  Lebo že sa stal nešťastím dediny, bolo už celkom isté. Ohne, povodne, hlad a choroby\nsprevádzali jeho kroky a boli pamiatkou na jeho prítomnosť. Tak aspoň usúdila **dedina** a taká\nmusela byť pravda. Veď nikto ani poriadne nevedel, kde sa tu vzal a odkiaľ prišiel. Starý\nLepiš Madlušovie našiel ho **vraj** pred rokmi povyše Boce, keď sa vracal cez Čertovicu\nz jarmoku v Brezne. Lepiš bol už vtedy napoly slepý, ale jeho kôň, kôň, ktorý bol múdrejší ako\nteplický richtár, zastal **vraj** vtedy sám od seba na ceste a nepohol sa, kým gazda nezišiel z voza\na nenahmatal podľa hlasu v tme vedľa cesty uzimené, drobné tielko.\n\n  Nik nevie, ako vtedy starý Lepiš kalkuloval, jedni vravia, že si chcel iba vychovať z chlapca\nopatrovníka, iní tvrdia, že vedľa decka našiel i plný mešec dukátov. Dosť na tom, stihol ho ešte\nvyučiť svojmu remeslu a v dedine sa o ňom dozvedeli až potom, keď už bol hrnčiar načisto\nslepý a keď ho chlapča vodilo za ruku do krčmy a do sklepa."
    },
    {
      "id": "ukazka_3",
      "text": "Ukážka 3\nUmberto Eco – Meno ruže\n(úryvok, upravené)\n\n  „Uhádol si. Nechcel som, aby Malachiáš zomrel. Povedal som mu, aby stoj čo stoj knihu našiel\na aby ju doniesol sem, ale aby ju neotváral. Povedal som mu, že má silu tisícich škorpiónov.\nAle ten **blázon** prvýkrát chcel konať na vlastnú päsť. Nechcel som jeho smrť, bol verným\nvykonávateľom mojich príkazov. Ale nehovor mi, čo vieš, ja viem, že to vieš. Nechcem živiť tvoju\npýchu, na to si celkom stačíš ty sám. Dnes predpoludním som v **skriptóriu** počul, ako sa pýtaš\nBenedikta na Coena Cypriani. Bol si veľmi blízko k pravde. Neviem, ako si prišiel na tajomstvo\nzrkadla, ale keď som sa od opáta dozvedel, že si sa pred ním zmienil o finis Africae, bol som si\nistý, že sem čoskoro prídeš. Preto som ťa čakal. A teraz mi povedz, čo vlastne chceš.“\n\n  „Chcem vidieť,“ povedal Viliam, „posledný rukopis toho zväzku, v ktorom je jeden text arabský,\njeden sýrsky a jeden výklad alebo prepis Coena Cypriani. Chcem vidieť tú grécku kópiu napísanú\nna plátennom pergamene, čiže papieri, ktorý bol vtedy ešte veľmi vzácny a vyrábal sa práve\nv Silose, neďaleko tvojho rodného Burgosu.“\n\nVysvetlivky:\nskriptórium – stredoveká pisárska dielňa v kláštoroch alebo v školách"
    },
    {
      "id": "ukazka_4",
      "text": "Ukážka 4\nIvan Bukovčan – Kým kohút nezaspieva\n(úryvok, upravené)\n\nPRVÉ DEJSTVO\nSiedmy výstup – Fischl a predošlí\n\n**(Do svetla konečne vkročí starší človek, akoby v smútku; čierny kabát, čierny klobúk,\nplstené čierne topánky, tmavé rukavice; ten klobúk takmer nikdy nesníma z hlavy.)**\n\nPANI (užasnuto): Pán Fischl… vy?!\nFISCHL: Dobrý večer, pán učiteľ. (Podáva ruky.) Ruky bozkávam, milostivá pani.\n(Srdečne starcovi.) Dobrý večer, pán Terezčák!\nŠUSTEK: Preboha – nemáte cigaretu?\nFISCHL (zdvorilo): Pre vás, pán doktor, vždycky. (Vytiahne tabatierku.) Aj vy ste mali… ten\npech?\nŠUSTEK: Už som sa ponáhľal na stanicu a vtedy ma… (Nervózne si berie cigaretu.) Môžem\n eš te jednu…?\nFISCHL: Nech sa páči, koľko chcete.\nONDREJ (napäto): A vás… vás chytili až teraz?\nFISCHL: Mňa…? Totiž… (Pauza.) Mňa sem poslali.\nONDREJ: Tak vy nie ste… (Sklamaný.) Ten jedenásty?\nFISCHL (Tomkovi): Pán učiteľ, veliteľ mesta major von Lucas ma požiadal o… istú službu.\nNajprv som odmietol, no potom… (Zaváha, hryzie si peru.)\nTOMKO (čaká): Počúvam, pán Fischl.\nFISCHL (zdráhavo): Keď som sa dozvedel, ktoré osoby boli zaistené…\nŠUSTEK: Zaistené…?\nFISCHL: … respektíve zadržané, potom som už súhlasil, že… no, že sa stanem akýmsi\nprostredníkom medzi vami.\nTOMKO: Vidíte…? (Všetkým povzbudivo.) Nevravel som, že sa to vysvetlí?\nFISCHL: Musím vás, bohužiaľ, informovať o smutnej udalosti… o zákernej vražde, ktorej\nobeťou sa dnes večer stal…\nBABICA: Ten vojak…? To už vieme, pán Fischl!"
    },
    {
      "id": "ukazka_5",
      "text": "Ukážka 5\nTaťjana Lehenová – Vybraná spoločnosť\n\nDostala som chuť\nna **malý** spoločenský večer;\nlen pre vybranú spoločnosť.\nNa dvere vešiam ceduľky:\nNerušiť!\nNie sme doma,\nspíme a maľujeme!\nZatvorené pre všetkých!\nUž sa teším, ako si zapálim sviečku,\npustím hudbu celkom tichučko,\nnalejem pohár červeného\na s knižkou,\npoloženou len tak ledabolo pri ruke,\nzačnem rozhovor s pozvanými –\nobrátená do seba."
    },
    {
      "id": "ukazka_6",
      "text": "Ukážka 6\nKarl Vocelka – Habsburgovci v dejinách\n(úryvok, upravené)\n\n__Aké stopy zanechal dvor Habsburgovcov v obchodnom svete mesta Viedeň?__\n\n  Vďaka zásobovaniu dvora boli mnohí majitelia podnikov vyznamenaní titulom c. a k. dvorný\ndodávateľ; niektoré z nich, ako kaviareň Demel alebo hotel a reštaurácia Sacher, sa stali\nnostalgickými atrakciami.\n\n  Dvor vo Viedni bol nielen panovnícke centrum a od 18. storočia najmä byrokratický veľkopodnik,\nale aj miesto, kde sa spotrebovalo veľké množstvo tovaru. Napríklad denne sa pripravovalo 500\nporcií raňajok a obed pre 2 000 zamestnancov dvora. Preto bola s dvorom hospodársky úzko\nspojená veľká skupina Viedenčanov a osôb zo širokého okolia. Od roku 1782 sa pre týchto\nľudí používal titul cisársko-kráľovský dodávateľ, od roku 1867 sa nazývali c. a k. dvornými\ndodávateľmi. Boli to obchodníci a podnikatelia so zvláštnou cisárskou výsadou. Smeli dodávať\nna cisársky dvor a túto činnosť aj verejne oznamovať, čo pre každý taký podnik znamenalo\nistý druh „pečate kvality“. Iba vo Viedni bolo viac ako 500 dvorných dodávateľov, okrem toho\nmali tento titul aj mnohé podniky v Ischli, Budapešti, v Karlových Varoch alebo v Prahe, ako\naj v zahraničí (dokonca v krajinách ako Brazília, Egypt a Japonsko). Na konci monarchie bolo\nuž 1 223 dvorných dodávateľov. Skupiny týchto vyznamenaných dodávateľov sa nachádzali\nvo všetkých odvetviach a pri prechádzke viedenským vnútorným mestom sa nájde ešte veľa\nfiremných štítov, ktoré na to poukazujú."
    },
    {
      "id": "ukazka_7",
      "text": "Ukážka 7\n\nTEXT A\nInzerát pridaný 10. 03. 2024:\nCestovná kancelária Vodný raj hľadá animátorov do vodáckych letných táborov!\nObľubuješ prácu s deťmi a mládežou, leto a vodu, oplývaš technickým a IT nadaním, fyzickou\nzdatnosťou a dochvíľnosťou; máš skúsenosti z detských letných táborov, ukončené vzdelanie\npedagogického, resp. psychologického zamerania a chceš si zarobiť 30 €/deň?\nPošli žiadosť, CV a _____ na: leto2024@vodny-raj.com a my sa určite ozveme!\n\nTEXT B\nOndrej Tóth, č. d. 823, 930 31 Dobrohošť, tel.: 0901 123 456, e-mail: ondrototh@mejl.sk\nCestovná kancelária Vodný raj\nLetná 40\n831 03 Bratislava\n\nDobrohošť 12. 3. 2024\n\nVec: Žiadosť o brigádnickú prácu študenta\n\nNa základe Vášho inzerátu z 10. marca 2024 Vás žiadam o prijatie\nna brigádnickú pozíciu animátor v detskom letnom tábore.\n\nPonuka Vašej cestovnej kancelárie ma veľmi oslovila, keďže navštevujem\n3. ročník strednej školy – pedagogickej a sociálnej akadémie – odbor animátor\nvoľného času. Absolvoval som povinnú odbornú prax v školskom klube detí\na v **škôlke** a mám aj skúsenosti so spoluorganizovaním projektu kurzov plávania\nbatoliat. Aktívne sa venujem tenisu, plaveckému a vodáckemu športu. Na úrovni\nB1 ovládam anglický jazyk, dorozumiem sa aj po maďarsky a po taliansky. Medzi\nmoje záľuby patrí hra na gitare a klavíri, rád spievam a pozerám filmy.\n\nV prílohe posielam svoj životopis, ostatné informácie rád doplním\nna osobnom pohovore.\n\nZa kladné vybavenie žiadosti Vám vopred ďakujem.\n\nS úctou\n\nOndrej Tóth"
    },
    {
      "id": "ukazka_8",
      "text": "Ukážka 8\nJohann Wolfgang Goethe – Utrpenie mladého Werthera\n(úryvok, upravené)\n\n16. júna\n\n  Prečo Ti nepíšem? – Spytuješ sa, hoci patríš k učeným ľuďom. Mal si uhádnuť, že sa mám\ndobre a že… Slovom, nadviazal som známosť, ktorá mi hlbšie zasiahla srdce. Mám… ja neviem.\n\n  Bude ťažké vyrozprávať Ti poporiadku, ako sa stalo, že som spoznal jednu z najroztomilejších\nstvoričiek. Teším sa tomu a som šťastný, a preto asi nebudem vedieť všetko pravdivo opísať.\n\n  Poznal som anjela! – Fuj! Veď to vraví každý o svojej vyvolenej, všakver? A predsa nie som\nschopný napísať Ti, aká je dokonalá a prečo je dokonalá; slovom, celkom mi zaujala myseľ.\n\n  Taká čistá duša a taký um, toľká dobrota a taká rozhodnosť a taká vyrovnanosť v každodennom\nživote a v práci!\n\n  **To všetko, čo Ti tu o nej vravím, sú nesmierne, hlúpe táraniny, úbohé abstraktnosti,\nktoré nevystihujú ani jedinú črtu jej bytosti. Nabudúce… Nie nabudúce, hneď teraz Ti\nto chcem vyrozprávať. Ak to nespravím teraz, nestane sa to nikdy. Lebo, medzi nami,\nodvtedy, čo som začal písať, chcel som už tri razy položiť pero, dať si osedlať koňa\na rozbehnúť sa za ňou. A hoci som sa dnes ráno zaprisahal, že k nej nepôjdem, podchvíľou\npristupujem k obloku, aby som pozrel, ako vysoko je ešte slnce.**"
    }
  ],
  "questions": [
    {
      "id": "01",
      "task_type": "mcq",
      "context_id": "ukazka_1",
      "question": "Ktoré tvrdenie vyplýva z ukážky 1?",
      "options": {
        "A": "Človek, ktorý sa pri vykonávaní pohybovej aktivity zameriava na svoju techniku pohybu, býva vyčerpanejší.",
        "B": "Športoví tréneri odporúčajú profesionálnym bežcom zamerať sa na efektívnu spotrebu kyslíka a kontrolu pohybu.",
        "C": "Tvrdenie, že bežci využívajúci pri pohybe isté rozptýlenie vynaložia menšie úsilie, je čisto subjektívne.",
        "D": "Výsledky výskumu, ktorý sa uskutočnil na vzorke 27 žien, sú v rozpore s teóriou obmedzenej akcie."
      },
      "answer": {
        "correct_option": "A"
      }
    },
    {
      "id": "02",
      "task_type": "mcq",
      "context_id": "ukazka_1",
      "question": "Hlavnou funkciou ukážky 1 je",
      "options": {
        "A": "pôsobiť na čitateľskú verejnosť esteticky.",
        "B": "nabádať čitateľa k zdravému životnému štýlu.",
        "C": "komunikovať s odbornou verejnosťou.",
        "D": "oboznámiť čitateľa so zaujímavými skutočnosťami."
      },
      "answer": {
        "correct_option": "D"
      }
    },
    {
      "id": "03",
      "task_type": "mcq",
      "context_id": "ukazka_1",
      "question": "V ktorej možnosti je správny prepis číslovky zo slovného spojenia so skupinou 27 žien z ukážky 1?",
      "options": {
        "A": "dvadsiatich siedmich",
        "B": "dvadsiatichsiedmych",
        "C": "dvadsiatich siedmych",
        "D": "dvadsať sedem"
      },
      "answer": {
        "correct_option": "A"
      }
    },
    {
      "id": "04",
      "task_type": "mcq",
      "context_id": "ukazka_1",
      "question": "Čo majú spoločné zvýraznené slová z nasledujúceho súvetia?\n\nKážu im, aby sa **sústredili** na správne dýchanie, **vnímali** údery srdca a **kontrolovali** prácu nôh.",
      "options": {
        "A": "Patria k plnovýznamovým neohybným slovám.",
        "B": "Majú rovnaké všetky morfologické kategórie.",
        "C": "Zastávajú funkciu rovnakého vetného člena.",
        "D": "Sú to hlavné vetné členy v danej vete súvetia."
      },
      "answer": {
        "correct_option": "C"
      }
    },
    {
      "id": "05",
      "task_type": "mcq",
      "context_id": "ukazka_1",
      "question": "V ktorej možnosti dochádza vo všetkých slovách k znelostnej asimilácii/spodobovaniu?",
      "options": {
        "A": "organizmu, vyššia, obmedzenej",
        "B": "vedci, vlastný, absolvovala",
        "C": "nižšia, podvedome, pravda",
        "D": "takzvanú, však, vášho"
      },
      "answer": {
        "correct_option": "D"
      }
    },
    {
      "id": "06",
      "task_type": "short_text",
      "context_id": "ukazka_1",
      "question": "Napíšte gramaticky a pravopisne správny tvar slova dobrovoľníčka, ktorý patrí na zakryté miesto v ukážke 1.",
      "options": null,
      "answer": {
        "accepted": [
          "dobrovoľníčok",
          "z dobrovoľníčok"
        ],
        "normalize": [
          "trim",
          "casefold",
          "collapse_ws"
        ]
      }
    },
    {
      "id": "07",
      "task_type": "short_text",
      "context_id": "ukazka_1",
      "question": "Napíšte názov slovného druhu podčiarknutého slova ukážky 1.",
      "options": null,
      "answer": {
        "accepted": [
          "sloveso",
          "slovesá",
          "verbum",
          "verbá"
        ],
        "normalize": [
          "trim",
          "casefold",
          "collapse_ws",
          "remove_punct",
          "remove_diacritics"
        ]
      }
    },
    {
      "id": "08",
      "task_type": "short_text",
      "context_id": "ukazka_1",
      "question": "Vypíšte zo zvýrazneného textu ukážky 1 slovo cudzieho pôvodu, ktorého lexikálny význam je: vedecky podložený, ale ešte definitívne nedokázaný názor/predpoklad/domnienka.",
      "options": null,
      "answer": {
        "accepted": [
          "hypotézu",
          "hypotéza"
        ],
        "normalize": [
          "trim",
          "casefold",
          "collapse_ws"
        ]
      }
    },
    {
      "id": "09",
      "task_type": "mcq",
      "context_id": "ukazka_2",
      "question": "Ktoré tvrdenie vyplýva z ukážky 2?",
      "options": {
        "A": "Ľudia zabraňovali Drakovi vrátiť sa.",
        "B": "Ľudia odsudzovali Draka za inakosť.",
        "C": "Starý Lepiš zatajil Drakov pôvod.",
        "D": "Starý Lepiš bol vypočítavý človek."
      },
      "answer": {
        "correct_option": "B"
      }
    },
    {
      "id": "10",
      "task_type": "mcq",
      "context_id": "ukazka_2",
      "question": "Ktorá myšlienka nesúvisí s vyznením celého diela Drak sa vracia?",
      "options": {
        "A": "Najmocnejším preludom je verejná mienka – nikto presne nevie, kto ju vytvára, nikto ju nikdy osobne nepoznal, ale mnohí sa ňou nechajú utláčať.",
        "B": "Ľudia niekedy z pravdy uznávajú málo, z verejnej mienky mnoho.",
        "C": "Netreba sa báť tých, ktorí majú iný názor, ale tých, ktorí iný názor majú, ale sú príliš zbabelí na to, aby ho vyslovili.",
        "D": "Netráp sa pre mienku ľudí, ak máš svoju predstavu o živote."
      },
      "answer": {
        "correct_option": "C"
      }
    },
    {
      "id": "11",
      "task_type": "mcq",
      "context_id": "ukazka_2",
      "question": "Ktoré tvrdenie o ukážke 2 je pravdivé?",
      "options": {
        "A": "Nenachádza sa v nej pásmo postáv.",
        "B": "Z hľadiska vnútornej kompozície ide o vyvrcholenie.",
        "C": "Nenachádza sa v nej pásmo rozprávača.",
        "D": "Z hľadiska vnútornej kompozície ide o obrat."
      },
      "answer": {
        "correct_option": "A"
      }
    },
    {
      "id": "12",
      "task_type": "mcq",
      "context_id": "ukazka_2",
      "question": "V ktorej možnosti je uvedený znak literárneho smeru, do ktorého zaraďujeme dielo Drak sa vracia?",
      "options": {
        "A": "Typická pre tento literárny smer je kombinácia viazanej a neviazanej reči.",
        "B": "V dielach tohto literárneho smeru sa vyskytujú rozprávkové motívy.",
        "C": "Typické pre tento literárny smer je oslavovanie súdobého režimu.",
        "D": "V dielach tohto literárneho smeru sa uplatňujú postupy a prvky drámy."
      },
      "answer": {
        "correct_option": "B"
      }
    },
    {
      "id": "13",
      "task_type": "mcq",
      "context_id": "ukazka_2",
      "question": "Kto je autorom diela Drak sa vracia?",
      "options": {
        "A": "Milo Urban",
        "B": "Dobroslav Chrobák",
        "C": "Peter Jilemnický",
        "D": "Ladislav Mňačko"
      },
      "answer": {
        "correct_option": "B"
      }
    },
    {
      "id": "14",
      "task_type": "short_text",
      "context_id": "ukazka_2",
      "question": "Pomenujte jednoslovným literárnovedným termínom zvýraznený umelecký prostriedok v nasledujúcej vete.\n\nTak aspoň usúdila **dedina**.",
      "options": null,
      "answer": {
        "accepted": [
          "metonymia",
          "personifikácia",
          "zosobnenie",
          "synekdocha",
          "tróp",
          "trópus",
          "trópy"
        ],
        "normalize": [
          "trim",
          "casefold",
          "collapse_ws",
          "remove_punct",
          "remove_diacritics"
        ]
      }
    },
    {
      "id": "15",
      "task_type": "short_text",
      "context_id": "ukazka_2",
      "question": "Vypíšte zo zvýraznenej časti ukážky 2 jedno neohybné slovo, ktorým sa naznačuje, že ide o reprodukciu výpovede niekoho iného.",
      "options": null,
      "answer": {
        "accepted": [
          "vraj"
        ],
        "normalize": [
          "trim",
          "casefold",
          "collapse_ws"
        ]
      }
    },
    {
      "id": "16",
      "task_type": "short_text",
      "context_id": "ukazka_2",
      "question": "Doplňte chýbajúcu časť jazykovedného termínu do nasledujúcej vety.\n\nV druhej polovici ukážky 2 dominuje _____ slohový postup.",
      "options": null,
      "answer": {
        "accepted": [
          "rozprávací",
          "rozprávací slohový postup"
        ],
        "normalize": [
          "trim",
          "casefold",
          "collapse_ws",
          "remove_punct",
          "remove_diacritics"
        ]
      }
    },
    {
      "id": "17",
      "task_type": "mcq",
      "context_id": "ukazka_3",
      "question": "Z ukážky 3 vyplýva, že Viliam hľadá",
      "options": {
        "A": "trojzväzkovú knihu s názvom Coena Cypriani.",
        "B": "tajomnú knihu s tromi originálnymi rukopismi.",
        "C": "text napísaný na siloskom pergamene.",
        "D": "prepis arabského a sýrskeho textu."
      },
      "answer": {
        "correct_option": "C"
      }
    },
    {
      "id": "18",
      "task_type": "mcq",
      "context_id": "ukazka_3",
      "question": "Viliamov spoločník v rozhovore v ukážke 3 bol s najväčšou pravdepodobnosťou",
      "options": {
        "A": "Malachiášov nadriadený.",
        "B": "Malachiášov vrah.",
        "C": "Viliamov nadriadený.",
        "D": "Viliamov konkurent."
      },
      "answer": {
        "correct_option": "A"
      }
    },
    {
      "id": "19",
      "task_type": "mcq",
      "context_id": "ukazka_3",
      "question": "Texty o textoch, fragmentárnosť, prelínanie žánrov a záhada sú znaky typické pre",
      "options": {
        "A": "postmodernú literatúru.",
        "B": "surrealistické diela.",
        "C": "naturalistickú literatúru.",
        "D": "expresionistické diela."
      },
      "answer": {
        "correct_option": "A"
      }
    },
    {
      "id": "20",
      "task_type": "mcq",
      "context_id": "ukazka_3",
      "question": "V ktorej možnosti sa nachádza hyperbola z ukážky 3?",
      "options": {
        "A": "živiť tvoju pýchu",
        "B": "konať na vlastnú päsť",
        "C": "má silu tisícich škorpiónov",
        "D": "bol si veľmi blízko k pravde"
      },
      "answer": {
        "correct_option": "C"
      }
    },
    {
      "id": "21",
      "task_type": "mcq",
      "context_id": "ukazka_3",
      "question": "Zvýraznené slovo **blázon** je v kontexte ukážky 3",
      "options": {
        "A": "zastaraným slovom.",
        "B": "expresívnym slovom.",
        "C": "vulgárnym slovom.",
        "D": "neutrálnym slovom."
      },
      "answer": {
        "correct_option": "B"
      }
    },
    {
      "id": "22",
      "task_type": "short_text",
      "context_id": "ukazka_3",
      "question": "Vypíšte z prvej priamej reči v ukážke 3 jednu nesklonnú číslovku.",
      "options": null,
      "answer": {
        "accepted": [
          "prvýkrát"
        ],
        "normalize": [
          "trim",
          "casefold",
          "collapse_ws"
        ]
      }
    },
    {
      "id": "23",
      "task_type": "short_text",
      "context_id": "ukazka_3",
      "question": "Napíšte gramaticky a pravopisne správny tvar genitívu plurálu slova kópia.",
      "options": null,
      "answer": {
        "accepted": [
          "kópií",
          "z kópií"
        ],
        "normalize": [
          "trim",
          "casefold",
          "collapse_ws"
        ]
      }
    },
    {
      "id": "24",
      "task_type": "short_text",
      "context_id": "ukazka_3",
      "question": "Napíšte skloňovací vzor zvýrazneného slova v nasledujúcej vete.\n\nDnes predpoludním som v **skriptóriu** počul…",
      "options": null,
      "answer": {
        "accepted": [
          "mesto",
          "gymnázium"
        ],
        "normalize": [
          "trim",
          "casefold",
          "collapse_ws",
          "remove_punct",
          "remove_diacritics"
        ]
      }
    },
    {
      "id": "25",
      "task_type": "mcq",
      "context_id": "ukazka_4",
      "question": "Ktorá replika z ukážky 4 naznačuje empatický postoj postavy? (empatia – schopnosť vciťovať sa do duševných pochodov druhého)",
      "options": {
        "A": "ŠUSTEK: Preboha – nemáte cigaretu?",
        "B": "BABICA: Ten vojak…? To už vieme, pán Fischl!",
        "C": "ONDREJ: Tak vy nie ste… (Sklamaný.) Ten jedenásty?",
        "D": "TOMKO: Vidíte…? (Všetkým povzbudivo.) Nevravel som, že sa to vysvetlí?"
      },
      "answer": {
        "correct_option": "D"
      }
    },
    {
      "id": "26",
      "task_type": "mcq",
      "context_id": "ukazka_4",
      "question": "V diele Kým kohút nezaspieva dominujú prvky",
      "options": {
        "A": "nadrealizmu.",
        "B": "existencializmu.",
        "C": "naturizmu.",
        "D": "impresionizmu."
      },
      "answer": {
        "correct_option": "B"
      }
    },
    {
      "id": "27",
      "task_type": "mcq",
      "context_id": "ukazka_4",
      "question": "Názov diela Kým kohút nezaspieva je odkazom na",
      "options": {
        "A": "biblický text.",
        "B": "slovenské príslovie.",
        "C": "antickú bájku.",
        "D": "hrdinský epos."
      },
      "answer": {
        "correct_option": "A"
      }
    },
    {
      "id": "28",
      "task_type": "mcq",
      "context_id": "ukazka_4",
      "question": "Bukovčan zvýraznenú scénickú poznámku neadresoval",
      "options": {
        "A": "kostymérkam.",
        "B": "divákom.",
        "C": "režisérovi.",
        "D": "hercovi."
      },
      "answer": {
        "correct_option": "B"
      }
    },
    {
      "id": "29",
      "task_type": "mcq",
      "context_id": "ukazka_4",
      "question": "Ktoré tvrdenie o diele Kým kohút nezaspieva je pravdivé?",
      "options": {
        "A": "Inscenáciu tejto divadelnej hry realizuje činoherný súbor.",
        "B": "Dielo ako celok zaraďujeme k tragikomédiám.",
        "C": "Dielo ako celok zaraďujeme do absurdnej drámy.",
        "D": "Inscenáciu tejto divadelnej hry realizuje kabaretný súbor."
      },
      "answer": {
        "correct_option": "A"
      }
    },
    {
      "id": "30",
      "task_type": "short_text",
      "context_id": "ukazka_4",
      "question": "Ktorá postava z ukážky 4 chýbala v šiestom výstupe prvého dejstva?",
      "options": null,
      "answer": {
        "accepted": [
          "Fischl",
          "pán Fischl",
          "FISCHL",
          "PÁN FISCHL",
          "starší muž",
          "sprostredkovateľ",
          "prostredník",
          "obchodník s drevom"
        ],
        "normalize": [
          "trim",
          "collapse_ws"
        ]
      }
    },
    {
      "id": "31",
      "task_type": "short_text",
      "context_id": "ukazka_4",
      "question": "Pomenujte syntaktickú konštrukciu, ktorá je v nasledujúcej vete čiarkou odčlenená od pozdravu.\n\nRuky bozkávam, milostivá pani.",
      "options": null,
      "answer": {
        "accepted": [
          "oslovenie"
        ],
        "normalize": [
          "trim",
          "casefold",
          "collapse_ws",
          "remove_punct",
          "remove_diacritics"
        ]
      }
    },
    {
      "id": "32",
      "task_type": "short_text",
      "context_id": "ukazka_4",
      "question": "Napíšte počet osôb zadržaných pre vraždu vojaka v diele Kým kohút nezaspieva.",
      "options": null,
      "answer": {
        "accepted": [
          "10",
          "desať"
        ],
        "normalize": [
          "trim",
          "casefold",
          "collapse_ws",
          "remove_punct",
          "remove_diacritics"
        ]
      }
    },
    {
      "id": "33",
      "task_type": "mcq",
      "context_id": "ukazka_5",
      "question": "Žena v básni z ukážky 5",
      "options": {
        "A": "vyhľadáva dobrú spoločnosť.",
        "B": "organizuje večierok pre známych.",
        "C": "strávi večer osamote.",
        "D": "sa venuje maľovaniu."
      },
      "answer": {
        "correct_option": "C"
      }
    },
    {
      "id": "34",
      "task_type": "mcq",
      "context_id": "ukazka_5",
      "question": "Zvýraznené slovo **malý** možno pri zachovaní vyznenia básne z ukážky 5 nahradiť slovom",
      "options": {
        "A": "útly.",
        "B": "komorný.",
        "C": "drobný.",
        "D": "banálny."
      },
      "answer": {
        "correct_option": "B"
      }
    },
    {
      "id": "35",
      "task_type": "mcq",
      "context_id": "ukazka_5",
      "question": "Vybranú spoločnosť v ukážke 5 predstavujú",
      "options": {
        "A": "pozvaní blízki.",
        "B": "hudba a čítanie.",
        "C": "prítmie a poézia.",
        "D": "vlastné myšlienky."
      },
      "answer": {
        "correct_option": "D"
      }
    },
    {
      "id": "36",
      "task_type": "mcq",
      "context_id": "ukazka_5",
      "question": "Ktoré tvrdenie o ukážke 5 je pravdivé?",
      "options": {
        "A": "Predstavuje básnické pásmo.",
        "B": "Je v nej dôsledne dodržaný rytmicko-syntaktický paralelizmus.",
        "C": "Je organizovaná stroficky.",
        "D": "Obsahuje anaforu a inotaj."
      },
      "answer": {
        "correct_option": "C"
      }
    },
    {
      "id": "37",
      "task_type": "mcq",
      "context_id": "ukazka_5",
      "question": "Čím je posledný verš ukážky 5 z významového hľadiska?",
      "options": {
        "A": "motívom diela",
        "B": "pointou básne",
        "C": "témou básne",
        "D": "rozuzlením deja"
      },
      "answer": {
        "correct_option": "B"
      }
    },
    {
      "id": "38",
      "task_type": "short_text",
      "context_id": "ukazka_5",
      "question": "Doplňte do nasledujúcej vety správny jazykovedný termín.\n\nPomlčka v závere ukážky 5 signalizuje recitátorovi _____ prestávku/pauzu.",
      "options": null,
      "answer": {
        "accepted": [
          "dramatickú prestávku",
          "významovú prestávku",
          "logickú prestávku",
          "intonačnú prestávku",
          "umeleckú prestávku",
          "dramatická prestávka",
          "významová prestávka",
          "logická prestávka",
          "intonačná prestávka",
          "umelecká prestávka",
          "dramatickú pauzu",
          "významovú pauzu",
          "logickú pauzu",
          "intonačnú pauzu",
          "umeleckú pauzu",
          "dramatická pauza",
          "významová pauza",
          "logická pauza",
          "intonačná pauza",
          "umelecká pauza"
        ],
        "normalize": [
          "trim",
          "casefold",
          "collapse_ws",
          "remove_punct",
          "remove_diacritics"
        ]
      }
    },
    {
      "id": "39",
      "task_type": "short_text",
      "context_id": "ukazka_5",
      "question": "Napíšte jednoslovný literárnovedný termín pomenúvajúci literárny druh ukážky 5.",
      "options": null,
      "answer": {
        "accepted": [
          "lyrika"
        ],
        "normalize": [
          "trim",
          "casefold",
          "collapse_ws",
          "remove_punct",
          "remove_diacritics"
        ]
      }
    },
    {
      "id": "40",
      "task_type": "short_text",
      "context_id": "ukazka_5",
      "question": "Napíšte názov verša/veršového systému využitého v ukážke 5.",
      "options": null,
      "answer": {
        "accepted": [
          "voľný verš",
          "voľný"
        ],
        "normalize": [
          "trim",
          "casefold",
          "collapse_ws",
          "remove_punct",
          "remove_diacritics"
        ]
      }
    },
    {
      "id": "41",
      "task_type": "mcq",
      "context_id": "ukazka_6",
      "question": "Ktoré tvrdenie vyplýva z ukážky 6?",
      "options": {
        "A": "Názov c. a k. dvorný dodávateľ mohli používať držitelia ocenenia kvality.",
        "B": "Názov c. a k. dvorný dodávateľ mohli používať hlavne viedenskí podnikatelia.",
        "C": "Významní dodávatelia panovníckeho dvora boli aj z potravinárskeho odvetvia.",
        "D": "Významnými dodávateľmi panovníckeho dvora boli výrobcovia vývesných štítov."
      },
      "answer": {
        "correct_option": "C"
      }
    },
    {
      "id": "42",
      "task_type": "mcq",
      "context_id": "ukazka_6",
      "question": "V čase vzniku titulu cisársko-kráľovský dodávateľ sa na území Slovenska rozvíjala",
      "options": {
        "A": "romantická literatúra.",
        "B": "renesančná literatúra.",
        "C": "klasicistická literatúra.",
        "D": "baroková literatúra."
      },
      "answer": {
        "correct_option": "C"
      }
    },
    {
      "id": "43",
      "task_type": "mcq",
      "context_id": "ukazka_6",
      "question": "V ktorej možnosti platia obidva znaky pre text ukážky 6?",
      "options": {
        "A": "rečnícke prvky, vedecká parafráza",
        "B": "monotematickosť, nesúvislý text",
        "C": "množstvo údajov, súvislý text",
        "D": "obraznosť, vedecká citácia"
      },
      "answer": {
        "correct_option": "C"
      }
    },
    {
      "id": "44",
      "task_type": "mcq",
      "context_id": "ukazka_6",
      "question": "Slovo dodávateľ",
      "options": {
        "A": "vzniklo kombináciou skladania a odvodzovania.",
        "B": "vzniklo prenesením základného významu slova.",
        "C": "obsahuje tri slovotvorné základy.",
        "D": "obsahuje slovotvornú predponu a príponu."
      },
      "answer": {
        "correct_option": "D"
      }
    },
    {
      "id": "45",
      "task_type": "mcq",
      "context_id": "ukazka_6",
      "question": "V ktorej možnosti je gramaticky a pravopisne správny tvar vzťahového prídavného mena?",
      "options": {
        "A": "portréty habsburských panovníkov",
        "B": "portréty Habsburských panovníkov",
        "C": "portréty habsburgských panovníkov",
        "D": "portréty Habsburgských panovníkov"
      },
      "answer": {
        "correct_option": "A"
      }
    },
    {
      "id": "46",
      "task_type": "short_text",
      "context_id": "ukazka_6",
      "question": "Napíšte gramaticky a pravopisne správne obyvateľské meno mužského obyvateľa Prahy.",
      "options": null,
      "answer": {
        "accepted": [
          "Pražan"
        ],
        "normalize": [
          "trim",
          "collapse_ws"
        ]
      }
    },
    {
      "id": "47",
      "task_type": "short_text",
      "context_id": "ukazka_6",
      "question": "Koľko slovesných podstatných mien sa nachádza v podčiarknutej časti ukážky 6?",
      "options": null,
      "answer": {
        "accepted": [
          "1",
          "jedno"
        ],
        "normalize": [
          "trim",
          "casefold",
          "collapse_ws",
          "remove_punct",
          "remove_diacritics"
        ]
      }
    },
    {
      "id": "48",
      "task_type": "short_text",
      "context_id": "ukazka_6",
      "question": "Pomenujte z hľadiska vonkajšej kompozície textu podčiarknutú časť ukážky 6.",
      "options": null,
      "answer": {
        "accepted": [
          "odsek",
          "odstavec",
          "paragraf"
        ],
        "normalize": [
          "trim",
          "casefold",
          "collapse_ws",
          "remove_punct",
          "remove_diacritics"
        ]
      }
    },
    {
      "id": "49",
      "task_type": "mcq",
      "context_id": "ukazka_7",
      "question": "Ktorú podmienku CK Vodný raj Ondrej na základe ukážky 7 pravdepodobne spĺňa?",
      "options": {
        "A": "Ukončené pedagogické vzdelanie.",
        "B": "Skúsenosti z letných táborov.",
        "C": "Dochvíľnosť, technické zručnosti.",
        "D": "Dobrá telesná kondícia."
      },
      "answer": {
        "correct_option": "D"
      }
    },
    {
      "id": "50",
      "task_type": "mcq",
      "context_id": "ukazka_7",
      "question": "Ktorá možnosť patrí na zakryté miesto v texte A?",
      "options": {
        "A": "motivačný list",
        "B": "lekársku správu",
        "C": "cielený rozhovor",
        "D": "správu o výsledku projektu"
      },
      "answer": {
        "correct_option": "A"
      }
    },
    {
      "id": "51",
      "task_type": "mcq",
      "context_id": "ukazka_7",
      "question": "Taliančina patrí do rovnakej jazykovej skupiny indoeurópskych jazykov ako",
      "options": {
        "A": "dánčina.",
        "B": "nemčina.",
        "C": "rumunčina.",
        "D": "bulharčina."
      },
      "answer": {
        "correct_option": "C"
      }
    },
    {
      "id": "52",
      "task_type": "mcq",
      "context_id": "ukazka_7",
      "question": "V ktorej možnosti sa nachádza vokalizovaná predložka?",
      "options": {
        "A": "za kladné vybavenie",
        "B": "na osobnom pohovore",
        "C": "dorozumiem sa aj po maďarsky",
        "D": "skúsenosti so spoluorganizovaním"
      },
      "answer": {
        "correct_option": "D"
      }
    },
    {
      "id": "53",
      "task_type": "mcq",
      "context_id": "ukazka_7",
      "question": "Text B patrí do tej istej skupiny slohových útvarov/žánrov ako",
      "options": {
        "A": "prívet.",
        "B": "výklad.",
        "C": "recenzia.",
        "D": "reklamácia."
      },
      "answer": {
        "correct_option": "D"
      }
    },
    {
      "id": "54",
      "task_type": "short_text",
      "context_id": "ukazka_7",
      "question": "Ktorý typ životopisu tvorí prílohu Ondrejovej žiadosti? Doplňte do nasledujúcej vety správne slovo.\n\nV prílohe posielam svoj _____ životopis.",
      "options": null,
      "answer": {
        "accepted": [
          "štruktúrovaný",
          "úradný",
          "administratívny",
          "štruktúrovaný životopis",
          "úradný životopis",
          "administratívny životopis"
        ],
        "normalize": [
          "trim",
          "casefold",
          "collapse_ws",
          "remove_punct",
          "remove_diacritics"
        ]
      }
    },
    {
      "id": "55",
      "task_type": "short_text",
      "context_id": "ukazka_7",
      "question": "Nahraďte zvýraznené slovo v texte B združeným pomenovaním.",
      "options": null,
      "answer": {
        "accepted": [
          "v materskej škole",
          "materská škola",
          "v materskej škôlke",
          "materská škôlka",
          "materskej škole",
          "materskej škôlke"
        ],
        "normalize": [
          "trim",
          "casefold",
          "collapse_ws",
          "remove_punct",
          "remove_diacritics"
        ]
      }
    },
    {
      "id": "56",
      "task_type": "short_text",
      "context_id": "ukazka_7",
      "question": "Do ktorého jazykového štýlu patrí text B?",
      "options": null,
      "answer": {
        "accepted": [
          "administratívny štýl",
          "úradný štýl",
          "do administratívneho štýlu",
          "do úradného štýlu",
          "administratívny",
          "úradný"
        ],
        "normalize": [
          "trim",
          "casefold",
          "collapse_ws",
          "remove_punct",
          "remove_diacritics"
        ]
      }
    },
    {
      "id": "57",
      "task_type": "mcq",
      "context_id": "ukazka_8",
      "question": "Vo zvýraznenej časti ukážky 8 prevládajú prvky",
      "options": {
        "A": "opisu.",
        "B": "výkladu.",
        "C": "charakteristiky.",
        "D": "úvahy."
      },
      "answer": {
        "correct_option": "D"
      }
    },
    {
      "id": "58",
      "task_type": "mcq",
      "context_id": "ukazka_8",
      "question": "Ktoré tvrdenie o Wertherovi vyplýva z ukážky 8?",
      "options": {
        "A": "Prežíva neopätovanú lásku.",
        "B": "Je nešťastne zamilovaný.",
        "C": "Vyjadruje obdiv dievčine.",
        "D": "Výstižne opisuje dievčinu."
      },
      "answer": {
        "correct_option": "C"
      }
    },
    {
      "id": "59",
      "task_type": "mcq",
      "context_id": "ukazka_8",
      "question": "V slovnom spojení jednu z najroztomilejších stvoričiek sa nachádza",
      "options": {
        "A": "zvukomaľba.",
        "B": "nonsens.",
        "C": "symbol.",
        "D": "zdrobnenina."
      },
      "answer": {
        "correct_option": "D"
      }
    },
    {
      "id": "60",
      "task_type": "mcq",
      "context_id": "ukazka_8",
      "question": "V ktorej časti ukážky 8 priznáva Werther vlastnú neobjektívnosť?",
      "options": {
        "A": "Prečo ti nepíšem? – Spytuješ sa, hoci patríš k učeným ľuďom. Mal si uhádnuť, že sa mám dobre a že… Slovom, nadviazal som známosť, ktorá mi hlbšie zasiahla srdce.",
        "B": "Bude ťažké vyrozprávať Ti poporiadku, ako sa stalo, že som spoznal jednu z najroztomilejších stvoričiek. Teším sa tomu a som šťastný, a preto asi nebudem vedieť všetko pravdivo opísať.",
        "C": "Taká čistá duša a taký um, toľká dobrota a taká rozhodnosť a taká vyrovnanosť v každodennom živote a v práci!",
        "D": "A hoci som sa dnes ráno zaprisahal, že k nej nepôjdem, podchvíľou pristupujem k obloku, aby som pozrel, ako vysoko je ešte slnce."
      },
      "answer": {
        "correct_option": "B"
      }
    },
    {
      "id": "61",
      "task_type": "mcq",
      "context_id": "ukazka_8",
      "question": "Ktorý typ priraďovacieho súvetia predstavuje nasledujúca veta?\n\nTeším sa tomu a som šťastný.",
      "options": {
        "A": "odporovacie",
        "B": "vylučovacie",
        "C": "zlučovacie",
        "D": "stupňovacie"
      },
      "answer": {
        "correct_option": "C"
      }
    },
    {
      "id": "62",
      "task_type": "short_text",
      "context_id": "ukazka_8",
      "question": "Koľko určovacích vetných skladov sa nachádza v nasledujúcej vete?\n\nCelkom mi zaujala myseľ.",
      "options": null,
      "answer": {
        "accepted": [
          "3",
          "tri"
        ],
        "normalize": [
          "trim",
          "casefold",
          "collapse_ws",
          "remove_punct",
          "remove_diacritics"
        ]
      }
    },
    {
      "id": "63",
      "task_type": "short_text",
      "context_id": "ukazka_8",
      "question": "Vypíšte zo zvýraznenej časti ukážky 8 jedno básnické slovo.",
      "options": null,
      "answer": {
        "accepted": [
          "slnce"
        ],
        "normalize": [
          "trim",
          "casefold",
          "collapse_ws"
        ]
      }
    },
    {
      "id": "64",
      "task_type": "short_text",
      "context_id": "ukazka_8",
      "question": "Doplňte do nasledujúcej vety prvú časť literárnovedného termínu pomenúvajúceho typ rozprávača.\n\nV ukážke 8 sa uplatnil _____ rozprávač.",
      "options": null,
      "answer": {
        "accepted": [
          "priamy",
          "subjektívny",
          "priamy rozprávač",
          "subjektívny rozprávač"
        ],
        "normalize": [
          "trim",
          "casefold",
          "collapse_ws",
          "remove_punct",
          "remove_diacritics"
        ]
      }
    }
  ]
}